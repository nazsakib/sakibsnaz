---
title: পবিত্র শবে বরাতের রাতের ফজীলত এবং আমাদের করণীয়।
date: 2024-02-25
images: 
- https://res.cloudinary.com/dr1nwz8am/image/upload/v1708882455/20240225_232636_lj2dfa.webp
---
শবে বরাত বা লাইলাতুল বরাত হচ্ছে হিজরী শা'বান মাসের ১৪ ও ১৫ তারিখের মধ্যবর্তী রাতে পালিত মুসলিমদের গুরুত্বপূর্ণ রাত। উপমহাদেশে এই রাতকে শবে বরাত বলা হয়। এই রাতে আল্লাহ তার বান্দাদেরকে বিশেষভাবে ক্ষমা করেন।

রাসুলুল্লাহ (সা.) বলেন, **'যখন শাবানের মধ্য দিবস আসবে, তখন তোমরা রাতে নফল ইবাদত করবে ও দিনে রোজা পালন করবে।'** (ইবনে মাজাহ)। নবী করিম (সা.) বলেছেন, **'১৪ শাবান দিবাগত রাত যখন আসে, তখন তোমরা এ রাত ইবাদত–বন্দেগিতে কাটাও এবং দিনের বেলায় রোজা রাখো। কেননা, এদিন সূর্যাস্তের পর আল্লাহ তাআলা দুনিয়ার আসমানে নেমে আসেন এবং আহ্বান করেন, ‘কোনো ক্ষমাপ্রার্থী আছো কি? আমি ক্ষমা করব; কোনো রিজিক প্রার্থী আছ কি? আমি রিজিক দেব; আছ কি কোনো বিপদগ্রস্ত? আমি উদ্ধার করব।’ এভাবে ভোর পর্যন্ত আল্লাহ মানুষের বিভিন্ন প্রয়োজনের কথা উল্লেখ করে আহ্বান করতে থাকেন।'** (ইবনে মাজাহ: ১৩৮৪)।

এ বিষয়ে এক হাদিসে হজরত আয়েশা রাদিয়াল্লাহু তায়ালা আনহা বর্ণনা করেন—

**‘একবার রাসূল সাল্লাল্লাহু আলাইহি ওয়াসাল্লাম রাতে নামাজে দাঁড়ান এবং এতো দীর্ঘ সেজদা করেন যে, আমার ধারণা হলো- তিনি হয়ত মৃত্যুবরণ করেছেন। আমি তখন উঠে তার বৃদ্ধাঙ্গুলি নাড়া দিলাম। তার বৃদ্ধাঙ্গুলি নড়ল। যখন তিনি সেজদা থেকে উঠলেন এবং নামাজ শেষ করলেন, তখন আমাকে লক্ষ্য করে বললেন, হে আয়েশা তোমার কি এই আশঙ্কা হয়েছে যে, আল্লাহর রাসুল তোমার হক নষ্ট করবেন? আমি উত্তরে বললাম, না- হে আল্লাহর রাসুল। আপনার দীর্ঘ সেজদা থেকে আমার এই আশঙ্কা হয়েছিল, আপনি মৃত্যুবরণ করেছেন কি না। 
তখন নবী সাল্লাল্লাহু আলাইহি ওয়াসাল্লাম  জিজ্ঞাসা করলেন, তুমি কি জানো এটা কোন রাত? আমি বললাম, আল্লাহ ও তার রাসুলই ভালো জানেন।** 

রাসূলুল্লাহ সাল্লাল্লাহু আলাইহি ওয়াসাল্লাম তখন ইরশাদ করলেন, **‘এটা হলো অর্ধ শাবানের রাত (শবে বরাত)। আল্লাহ তায়ালা অর্ধ-শাবানের রাতে তার বান্দার প্রতি মনোযোগ দেন এবং ক্ষমাপ্রার্থনাকারীদের ক্ষমা করেন এবং অনুগ্রহপ্রার্থীদের অনুগ্রহ করেন আর বিদ্বেষ পোষণকারীদের ছেড়ে দেন তাদের অবস্থাতেই।’** (শুআবুল ঈমান, বায়হাকি: ৩/৩৮২-৩৮৩; তাবারানি: ১৯৪)

এই রাত সম্পর্কে হজরত ইবনে ওমর রাদিয়াল্লাহু তায়ালা আনহু বলেন, **‘পাঁচটি রাত এমন আছে, যে রাতের দোয়া ফিরিয়ে দেওয়া হয় না। জুমার রাত, রজবের প্রথম রাত, শাবানের ১৪ তারিখ রাত, দুই ঈদের রাত।’** (মুসান্নাফে আব্দুর রাজ্জাক, হাদিস : ৭৯২৭)
ওমর ইবনে আবদুল আজিজ রহিমাহুল্লাহ আদি ইবনে আরতাতের উদ্দেশ্যে লেখেন, **‘বছরের চারটি রাত তুমি অবশ্যই লক্ষ রাখবে। কেননা সেসব রাতে আল্লাহর রহমত বর্ষিত হয়—রজবের প্রথম রাত, শাবানের ১৪ তারিখ রাত, ঈদুল ফিতর ও ঈদুল আজহার রাত।’** (আত-তালখিসুল হাবির, ইবনে হাজার : ২/১৯১)

তাছাড়াও এই রাতে আরও কিছু আমল করা যায়ঃ 
- নফল নামাজ আদায় করা 
- কুরআন পড়া 
- সালাতুত তাসবিহ
- কবর যিয়ারত করা 
- পূর্বের সকল ক্বাযা নামাজ আদায় করা 
- দোয়া করা

এ রাত্রিতে আল্লাহ্‌ তা'আলা বান্দার সমস্ত গুনাহ মাফ করে দেন। তবে মা-বাবার অবাধ্য হলে আর উনারা জীবিত থাকলে উনাদের কাছে মাফ চেয়ে নিতে হবে, এই মাফ আল্লাহ্‌ করবেন না। 

হালুয়া রুটি খাওয়া নিয়ে আমাদের দেশে এখন অনেক মতবিরোধ চলছে। ছোটবেলায় আমাদের ঘরেও এই আয়োজন ছিলো, এখন যদি পেছনে তাকাই তাহলে এই সুখ স্মৃতিটাই মনে পড়ে। বিকাল হলে ঘরে ঘরে মায়েদের হালুয়া-রুটি আর বিভিন্ন ধরণের রান্নাবান্নার আয়োজন চলতো। আর আমরা সবাই মিলে দলবেঁধে নতুন পাঞ্জাবী-পায়জামা পড়ে এসব রান্না করা খাবার প্রতিবেশীদের ঘরে ঘরে দিয়ে আসতাম। সন্ধ্যার পর জায়নামাজ বগলদাবা করে মসজিদের দিকে ছুটতাম বাবার হাত ধরে। নামাজ পড়ে মাঠে দৌড়াদৌড়ি করা ছিল ঈদ আনন্দের মত। এখন এসব দেখা যায় না। ইসলাম বা ধর্ম নিয়ে নিজস্ব কোনও মতামত দেওয়ার উপায় নেই। যেটার নিয়ম নেই সেটা কোনোভাবেই পালনীয় না। যারা হালুয়া রুটির খাওয়া বা আয়োজনকে পুণ্য লাভের একটা উপায় হিসেবে দেখে তাদেরকে জানানো উচিত, বুঝানো উচিত। এটা ছাড়া একদিন ভালোমন্দ পরিবারের সবাই এবং প্রতিবেশীদের সাথে ভাগাভাগি করে খাওয়ার মধ্যে দোষের কিছু নেই।

আমরা বেশি বেশি ইবাদত করার চেষ্টা করি। নিজের মধ্যে হিংসা-বিদ্বেষ দূর করি, অন্যকে আমল করতে উৎসাহিত করি। 
আল্লাহ্‌ তা'আলা আমাদের চলার পথ মসৃণ করে দিন। আমীন। 
